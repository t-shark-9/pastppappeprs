M17/1/AXFIL/HP1/TGL/TZ0/XX




Filipino A: literature – Higher level – Paper 1
Filipino A : littérature – Niveau supérieur – Épreuve 1
Filipino A: literatura – Nivel superior – Prueba 1

Wednesday 10 May 2017 (afternoon)
Mercredi 10 mai 2017 (après-midi)
Miércoles 10 de mayo de 2017 (tarde)

2 hours / 2 heures / 2 horas


Instructions to candidates
 Do not open this examination paper until instructed to do so.
 Write a literary commentary on one passage only.
 The maximum mark for this examination paper is [20 marks].

Instructions destinées aux candidats
 N’ouvrez pas cette épreuve avant d’y être autorisé(e).
 Rédigez un commentaire littéraire sur un seul des passages.
 Le nombre maximum de points pour cette épreuve d’examen est de [20 points].

Instrucciones para los alumnos
 No abra esta prueba hasta que se lo autoricen.
 Escriba un comentario literario sobre un solo pasaje.
 La puntuación máxima para esta prueba de examen es [20 puntos].




                                                                                             2217 – 0073
     4 pages/páginas                                     © International Baccalaureate Organization 2017
                                                   –2–                     M17/1/AXFIL/HP1/TGL/TZ0/XX

Sumulat ng komentaryong pampanitikan sa alinmang isa sa dalawang sumusunod:

1.

                 Umugong na ang sirena sa pabrika, pumasok na ang habilin sa gabing nagdaan. Tila iyon
          ay ritwal sa tenga, umuukilkil. Parang nakapasak na tutuli, nakapagkit, hindi mapalis, gayong ang
          pabrikang pinagtatrabahuhan ay bente kilometro ang layo sa ‘yong tinitirhan. Pinagduduldulan,
          umuusig, ayaw kang lubayan. Hanggang ang ugong ay nanatili sa iyong tenga.
      5          E, ano kung nag-iinat pa lamang ang araw ay gising ka na, Arturo? Sanay na sanay ka
          na sa ganoon, di ba? Ang limang oras na tulog ay pupuwede na, matanda ka na, hindi na bata
          na nangangailangan ng mahabang tulog. Hindi mo iniinda ang ganoon. Kung tutulog-tulog ka’t
          mahina, walang mangyayari, iyon ang pilosopiya mo sa ngayon.
                 Naipasiya mo na ring bumangon, dahil kahit titigan mo nang husto ang kisame,
     10   walang mangyayari. Baka bumagsak pa ‘yan at madaganan ka, alalahanin mo, wala kang
          pampaospital.
                 Agad kang nagtuloy sa kusina. Nagluto ng almusal. Isinangag na lamang ang kaning
          natira mula sa hapunan. Okey na ito, nasabi mo sa sarili, lamang tiyan din. Isinalang mo ang
          kawali at ibinuhos doon ang mantikang nangingitim na sa nagsu-swimming na kaliskis ng tuyo.
     15   Mayamaya’y bumangon na ang iyong asawa. Tiningnan mo lamang ito. At hindi mo maiwasan
          ang muling mag-isip, kahit wala ka namang isip. Bata pa ang misis mo, edad trenta’y dos pa
          lamang, pero kung titingnan, mukha na siyang lola. Marami nang gatla sa noo. Mga gatla na
          inukit ng problema. Tuloy naglaro sa iyong guniguni, ang kawalan ng pera ang pinakamagaling
          na iskultor sa mukha ng tao. Hilahod na rin ang katawan nito sa labis na trabaho sa bahay
     20   kasama na rin ang paglalaba ng damit ng iba. Lalo pang lumalim ang mga gatla dahil lubos na
          nagtataka ang iyong asawa sa itsura mo.
                 Hanggang sa mesa ay dala-dala mo ang katahimikan. Wala kang pakialam kung labis
          kang pinakikiramdaman ng iyong lola, este asawa pala. Basta ang alam mo, wala kang
          naririnig kundi ang ugong sa pabrika. Hindi mo rin napapansin ang ingay ng mga kubyertos at
     25   ang ingay ng nagkakagulong mga anak. Nagtataka ka, marahil, bakit nagkakagulo ang mga
          lintek, gayong tuyo at malutong na sinangag lamang ang nakahain sa mesa? Ayaw mong
          isiping ang mga anak mo’y nahihibang, na ang tingin sa ulam ay inihaw na tuna o kaya’y plapla.
          Nakukuntento sa pag-iilusyon dulot ng matinding gutom. Pero, iyon ang ikinabilib mo, bata pa’y
          mahilig nang mangarap ang iyong mga anak. Sa imahinasyon ay nabubusog na sila.
     30          Bago pumitada ang alas-sais, nasa kalsada ka na, Arturo. Kasabay ang maaagang
          pasahero na nag-aabang din ng masasakyan. Maraming dumating na mga dyip at bus ngunit
          ang lahat ay mayroon nang nakasabit na pasahero. Kung titingnan mo sa malayo, ang bus ay
          parang pinuputakti ng sangkatutak na langaw. At kung gagrabe pa ang pag-iisip mo, Arturo,
          isang malaking tumpok ng tae ang bus, na pinag-aagawan ng masisibang bangaw. Hayok na
     35   hayok na makadapo sa tumpok.
                 Marami rin sa mga tao ang asar na asar na, naiinis sa pangyayaring hindi na bago sa
          araw-araw nilang paghihintay sa kalsada. Marami sa kanila ang maaasim na ang mukha.
          Gusto mong pagtatadyakan ang mga tao, gusto mong sabihin sa mga ito na umuwi na lamang.
          Pero, nakakapagpasensiya ka ngayon, tiis-tiis, tiyaga, iyon dapat ang parati mong baon.
     40   Ano ba ang dalawang oras na paghihintay ng masasakyan, ganoon talaga ang buhay.
          Kailangan mong magtiis. Kailangan mong huwag indahin ang mga ito. E, ano kung mainit?
          E, ano kung amoy pawis at usok ka na? Amoy tinapa ka man, o ano, maraming mga taong
          tulad mo ang nag-aabang na ganoon din ang pakiramdam. Ang tanging ligtas lamang ay ang
          mga nakakotse. Wala kang dapat ikainggit doon, aba’y may pambili ang mga ito ng kotse.
     45   Sasakyan na kung tutuusin ay maghahatid lamang sa ‘yong pupuntahan. Pero para sa iba
          ito ang kanilang altar. Ito na ang kanilang bahay at kung minsan ay asawa. Dahil kaya nilang
          ipagpalit ang asawa sa bagong modelo ng kotse. Teka, ano ba’ng paki mo doon?
                                           –3–                    M17/1/AXFIL/HP1/TGL/TZ0/XX

           Bandang alas-otso na nang makasakay ka, Arturo. Kung hindi ka pa nakasabit sa isang
     dyip malamang na hindi ka pa makakalarga. Ang mga kasabay mo sa dyip ay hapo na ang
50   mga mukha at pata na ang katawan. Bagama’t umaga pa lamang ay parang nalanta na ang
     kanilang mga itsura. Napansin mong galing pa ang mga ito sa Bagong Silang, malayo na ang
     nalakbay at malamang malayo pa ang lalakbayin.
           Nakarating ka ng Philcoa bandang alas-nuwebe. Doon lamang nakatikim ang puwit mo
     ng upuan. At sa ‘yong pag-upo, kasabay ng mga ugong ng sasakyan, gumulong sa ‘yo ang
55   mga alalahanin. Gayong ang ugong ay nanatili pa rin sa ‘yong tenga.

                                                   Ramon “Mes” De Guzman, Reklamador (2002)




                                                       Turn over / Tournez la page / Véase al dorso
                      –4–                    M17/1/AXFIL/HP1/TGL/TZ0/XX

2.

           Mga Sandaling Nilakbay ng Paslit

          Kahapon may paslit
          kumatok sa pintuan
          pagbukas ko’y natambad
          ang mukhang sindungis
      5   ng pader na semento sa underpass
          ng Quiapo
          bitbit ng kanyang (walang malay na)
          mga mata ang sanlibong bangungot
          ng mga sandaling nilakbay
     10   ng kanyang gusgusing hitsura

          Kagabi nagising ako
          nang may kumatok na kalam
          sa aking sikmura
          nang sinugod ko ang kusina
     15   kinalaban ko’y sanlibong gunita:
          mga manlalakbay sa karimlan
          hindi natutulog naghahanap
          sa musmos na liwanag

          Kanginang madaling-araw
     20   habang idinuduyan ako ng pangarap
          naalimpungatan ako’t
          aking naulinig
          sanlibong busina’t samut-saring ingay:
          binangungot ang lunsod
     25   at humihilik ang gusgusing umaga. . .
          tanghali na’y madilim pa

          Ngayo’y kumakatok muli
          sa aking gunita: paslit
          ang mukha’y sindungis ng pader
     30   sa underpass ng Quiapo
          bitbit sa kanyang mga mata
          ang sanlibong bangungot
          ng kasaysayang nilakbay
          ng kanyang hitsura

                 Don Pagusara, Kamao: Tula ng Protesta 1970–1986 (1987)
