M13/1/AXSWA/HP1/SWA/TZ0/XX




     22130197

SWAHILI A: LITERATURE – HIGHER LEVEL – PAPER 1
SWAHILI A : LITTéRATURE – NIVEAU SUPÉRIEUR – ÉPREUVE 1
SWAHILI A: LITERATURA – NIVEL SUPERIOR – PRUEBA 1

Wednesday 8 May 2013 (morning)
Mercredi 8 mai 2013 (matin)
Miércoles 8 de mayo de 2013 (mañana)

2 hours / 2 heures / 2 horas


Instructions to candidates

 Do not open this examination paper until instructed to do so.
 Write a literary commentary on one passage only.
 The maximum mark for this examination paper is [20 marks].

INSTRUCTIONS DESTINÉES AUX CANDIDATS

 N’ouvrez pas cette épreuve avant d’y être autorisé(e).
 Rédigez un commentaire littéraire sur un seul des passages.
 Le nombre maximum de points pour cette épreuve d’examen est [20 points].

INSTRUCCIONES PARA LOS ALUMNOS

 No abra esta prueba hasta que se lo autoricen.
 Escriba un comentario literario sobre un solo pasaje.
 La puntuación máxima para esta prueba de examen es [20 puntos].




2213-0197                                                                                 5 pages/páginas
                                                           © International Baccalaureate Organization 2013
                                                     –2–               M13/1/AXSWA/HP1/SWA/TZ0/XX

Andika uchambuzi kuhusu kifungu kimoja kati ya hizi:

1.

                   “Usibabaike mwenzangu. Usitake kukipeleka kilio matangani ukalia hata kuliko wafiwa.
            Waama mja akishautafuna utamu wa muwa ganda atalitakia nini? Lisilo budi hubidi, au siyo?
            Hali kadhalika wewe ni mjumbe na tangu lini mjumbe akauwawa? Tumechuana na kazi kwa
            ajili ya wanafunzi mwaka wote na panapo majaliwa matokeo yao yatakuwa sheshe bila shaka.
      5     Hata hivyo ieleweke kwamba dunia ni mduara huzunguka kama pia. Hatuwezi kuwa mahali
            pawili kwa wakati mmoja. Kwamba tulikuwa hapa Kilelecha-Karen, basi tusingekuwa kwingine.
            Hicho ni kitendawili kwenu kama viongozi wa afisi zenu hapa. Sina kinyongo wala fundo
            moyoni lakini mbona mkurugenzi Skolastika Majungu atukumbushaye kuwa waadilifu, leo hii
            anaukokotea uadilifu uo huo matopeni kisha kutupokezea katika mavazi yetu ya sherehe?
     10     Mbona akawa akina penyenyeza shule kuuzwa kama mlanguzi wa afyuni aliyefumaniwa
            na walinda usalama? Sisononeki. La hasha! Ushikwapo shikamana ukiangushwa lalama.
            Hatuwezi kudai kuwa jeta eti hatubanduku papa hapa Kilelecha-Karen. Ni dhahiri shahiri
            kuwa hapa Kilelecha si mbinguni na kule nje siko jehanamu. Mungu haishi hapa tu wala
            makao ya shetani siko kule nje. Jambo muhimu ni kuwa, hesabu siku zilizobaki kufikia sherehe
     15     za krismasi. Wakati huu nafasi zote za kazi katika shule zozote zile hapa mwakani zimezibwa
            kwa vizibo kama vya chupa za champeni. Hakuna mpenyo. Nana Skolastika Majungu ndiye
            mkurugenzi asifiwaye kuwa ndiye mfano tosha wa ustaarabu na maendeleo? Kila apitapo
            akiinamiwa na kuitwa Mama! mama! Ni mama yupi ang’wafuaye minofu na kuwaachia wanawe
            kuguguna mifupa mitupu? Labda yake yawe ni maendeleo ya…”
     20            Chapakazi hakumaliza sentensi hiyo. Alijiona ni kama msafiri ambaye amekamilisha
            awamu nyingine tu ya safari yake katika pululu zenye wingi wa nunda wala watu. Lahaula!
            Sasa ukiingia kwenye pori lenye majuju wa majuju wenye raghba ya kutafuna mifupa ya
            binadamu na kufyonza uboho…! Kwa mara nyingine tena aliotoswa katika bahari ya papa,
            papaupanga na milima ya mawimbi. Afua ilikuwa mbili, aogelee dhidi ya yale mawimbi afike
     25     salama ng’ambo ya pili la sivyo ang’atwe na kung’wenywa na papa afe akipiga siahi huku akiiona
            damu yake mwenyewe ikiipa bahari ya samawati rangi ya wekunduwekundu. Alihisi uchungu
            mkubwa. Kweli johari za mtu ni mbili, akili na haya. Akili ilimkumbusha kuwa asipyole kwa
            kuwa mchama ago hanyeli huenda akuaya hapo. Haya nayo yalimkataza kujipembejea japo
            uchungu ule ukimpekecha mifupani na kumsugua moyoni.
     30            Hata hivyo, alihisi nafuu ya kufuja kwa pakacha la mchukuzi kwa kuondoka Kilelecha-
            Karen lakini taharuki na wasiwasi wa mwasi mbioni kwa alikotarajia kwenda. Eti sasa alikuwa
            miongoni mwa wasiokuwa na ajira? Hivyo tu! Alicheka. Alicheka kweli? Huenda alikenua
            tu na kupiga kite. Taswira ya wanawe na mke wake kipenzi ilimpita kichwani. Je wakati huo
            huo walikuwa wapi na walikuwa wakiwaza nini…? Kweli maisha yao yalikuwa ni fumbo.
     35     Wengine wakiimba waziwazi namna aila zao zilivyoogelea katika uhondo wa maisha, mwalimu
            Chapakazi lake lilikuwa kuwatumbulia jicho tu. Si ajabu basi habari za jamaa yake hazikujulikana
            sana-siri yake.




2213-0197
                                                   –3–              M13/1/AXSWA/HP1/SWA/TZ0/XX

                  Aliyoyaona hapo Kilelecha-Karen, yaliuviza moyo wake wa imani kwa mabwanyenye
            waliodai ni wakurugenzi. Ukurugenzi wa ukatili, unyanyasaji, uumbuaji, udhalilishaji na
   40       udharishaji wa walimu. Aliwafananisha na tai wanaodona na kung’wafua mizoga ya utashi
            wa walimu; kisha wakageuka fisi kuiguguna na kuusaga utule wa wahasiriwa wakipasua vicheko
            huku wakijisombogoa kwa miondoko ya densi ya Salsa. Mwisho wakaufyonza uboho wa
            mifupa na kwa kuwatupilia mbali katika hewa yabisi. Kwao si hoja. Si ni kweli kuwa kuna
            majalada yaliyojaa maombi ya waalimu wenye hamu ya kufunza mfano wa kumbikumbi wapaao
   45       kuuendea mwangaza.
                  Kwao wakurugenzi, mwalimu hana hadhi bali ni kama ombaomba aliyejisiriba kewa kinyaa.
            Kuwepo kwake kazini ni kutaka tu kumtapisha mhisani wake-mkurugenzi. Kwa hiyo nafuu
            ya mhisani ni kumuokotea ombaomba huyo makombo na masazo mengine na kumtupia angaa
            amuondokee upesi. Mshipa haukumpiga mkurugenzi kuwa mwalimu hakuwa ombaomba wa
   50       kawaida kwani kutwa nzima alikuwa amejipinda mgongo kondeni kuiimarisha mimea iliyokuwa
            imesongwa na magugu. Mimea ambayo ingemhakikishia mkurugenzi msimu wa kazole.
            Potelea mbali alimvurumisha mwalimu makondo hayo. Ndio, mwalimu ayachukue au ayawache
            katika unyonge wake ule wa, “nisimbulie unipe, mtashi hana kinyongo”.

                                                         Anduvate K Mwavali, Kifo cha mwalimu (2011)




2213-0197                                                  Turn over / Tournez la page / Véase al dorso
                                  –4–                M13/1/AXSWA/HP1/SWA/TZ0/XX

2.

                           Wakati titi la nyati

                 Wakati johari njema, hasa ule wa bahati,
                 Wakati wenye neema, mtu huwa ithibati,
                 Wakati uwe salama, raha hupanda makuti,
                 Wakati titi la nyati, hukamuliwa kwa shaka.

             5   Wakati mwana rehema, mvulana na benati,
                 Wakati wenye huruma, mtamu kama wa titi,
                 Wakati njoo mapema, usiku kuna vijiti,
                 Wakati titi la nyati, hukamuliwa kwa shaka.

                 Wakati ni wa karima, ndiye mtoa sharti,
            10   Wakati Mungu apima, yeye Raufu Ladhati,
                 Wakati ni wa kusema, na kauli ya kaputi,
                 Wakati titi la nyati, hukamuliwa kwa shaka.

                 Wakati ni wa kuchuma, Jaala Wabarakati,
                 Wakati hufanywa bima, sipukutike pukuti,
            15   Wakati hutia homa, ukikutegua futi,
                 Wakati titi la nyati, hukamuliwa kwa shaka.

                 Wakati mwana yatima, pato lake ati ati,
                 Wakati huwa ni chuma, huzikata mifumbati,
                 Wakati huja adhima, mnyonge kupewa kiti,
            20   Wakati titi la nyati, hukamuliwa kwa shaka.

                 Wakati unasimama, huenda paka Babati,
                 Wakati na huinama, ukaenda kwa magoti,
                 Wakati huja kuhama, ukabakia katiti,
                 Wakati titi la nyati, hukamuliwa kwa shaka.

            25   Wakati bahati nyuma, yakuacha katikati,
                 Wakati una dhuluma, kukutenga kizingiti,
                 Wakati hauna pima, huja kutatiza tati,
                 Wakati titi la nyati, hukamuliwa kwa shaka.

                 Wakati huwa tuhuma, kunyonya ziwa la nyati,
            30   Wakati huwa zahama, upitapo na hupiti,
                 Wakati mwisho nakama, ukayatema matiti,
                 Wakati titi la nyati, hukamuliwa kwa shaka.




2213-0197
                                  –5–              M13/1/AXSWA/HP1/SWA/TZ0/XX

                 Wakati kama mnyama, vyepesi kukusaliti,
                 Wakati hauna mwema, huja nyuma kama koti,
            35   Wakati tena hukoma, uanguke kama mti,
                 Wakati titi la nyati, hukamuliwa kwa shaka.

                 Wakati ni kaditama, ogopa vita kuzatiti,
                 Wakati huja kuzama, ukuache umeketi,
                 Wakati ni kuchegana, ni mwisho wa zangu beti,
            40   Wakati titi la nyati, hukamuliwa kwa shaka.

                                     Mathias Mnyampala, Diwani ya Mnyampala (1965)




2213-0197
