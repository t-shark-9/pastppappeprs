m15/1/AXDAN/HP1/DAN/TZ0/XX




Danish A: literature – Higher level – Paper 1
Danois A : littérature – Niveau supérieur – Épreuve 1
Danés A: literatura – Nivel superior – Prueba 1

Friday 8 May 2015 (afternoon)
Vendredi 8 mai 2015 (après-midi)
Viernes 8 de mayo de 2015 (tarde)

2 hours / 2 heures / 2 horas


Instructions to candidates
 Do not open this examination paper until instructed to do so.
 Write a literary commentary on one passage only.
 The maximum mark for this examination paper is [20 marks].

Instructions destinées aux candidats
 N’ouvrez pas cette épreuve avant d’y être autorisé(e).
 Rédigez un commentaire littéraire sur un seul des passages.
 Le nombre maximum de points pour cette épreuve d’examen est de [20 points].

Instrucciones para los alumnos
 No abra esta prueba hasta que se lo autoricen.
 Escriba un comentario literario sobre un solo pasaje.
 La puntuación máxima para esta prueba de examen es [20 puntos].




                                                                                             2215 – 0049
     4 pages/páginas                                     © International Baccalaureate Organization 2015
                                                       –2–                 m15/1/AXDAN/HP1/DAN/TZ0/XX

Skriv en litterær kommentar til én af de følgende to tekster:

1.

                 Jeg fejrer altid min fødselsdag hos Faster, hun bager æbleskiver, de mest fuldendte
          æbleskiver, det hører sig til, ligesom det, vi kalder flimmerbudding, en slags frugtgrød, med
          råcreme med makroner til dessert. Hver dag i fire år, i det lange spisefrikvarter, fra første til
          fjerde klasse, fordi Fasters gård ligger tættere på skolen end vores gård, spiser jeg middagsmad
      5   sammen med hende og min onkel og deres skiftende karle.
                 I virkeligheden har vi slet ikke tid til at sidde, ikke tid til andet end en honningmad,
          franskbrød med smør og puddersukker, så er vi i gang, så er vi færdige med den sidste
          Laurabog.
                 Vi har læst dem alle, fra Det lille hus i den store skov til Byen på prærien og De gyldne
     10   lykkeår1. Det er en fortælling om familien, om Lauras familie, og alt hvad der sker, af stort og
          småt, drømme, ked-af-det-hed, trøst og nye drømme, og på den måde, med stort og småt,
          bliver det også en fortælling om vores familie.
                 Sådan er det i spisefrikvarteret, så når vi lige at være til, og sådan er det igen efter
          skoletid, når vi har fri, for der er så megen godhed, så megen sødme, så lidt travlhed, så jeg
     15   igen kan sætte mig ved bordet hos hende, og uden nogen af os har sagt noget, er vi allerede i
          gang med et spil rakker, der er allerede hældt saftevand op, kiksepakken er åbnet, appelsinen
          skrællet, bådene ligger midt på bordet i en dynge. Vi har al tid foran os, mørkningen i gården
          uden for vinduet strækker sig mod uendeligheden, den jager ikke med os, for at vi skal blive
          færdige, for der er ingen pligter, ingenting at forcere, vi kan være i det, der er, i den varme,
     20   den ro.
                 Vi er allerede i gang med det næste spil, ruder er trumf, men det er ikke vigtigt, det vigtige
          er, at Faster igen får lejlighed til at sige hjertemor slikker fløde, når hun spiller hjerter, det vigtige
          er, at hun kan snakke om alting, mens vi spiller, at hun lige laver vuggen af et lommetørklæde,
          laver tvillingerne, Eiffeltårnet af et stykke snor, at der er en ballon at slå til, og at spillet stadig er
     25   i gang.
                 En papirhat bliver foldet af avisen, et skib sejler frem over bordet, der er så megen
          snak, som ingenting er, men som bare fylder, så mange gentagelser af det samme.
          Fotografialbummet er fremme, og vi kigger det igennem én gang til, de samme billeder én
          gang til, hestene og selvbinderen, Farmor i jumben med Lise for, Får2 med tyren på dyrskuet,
     30   sommerhuset Vigen, en kusine, fætrene, en evighed, hvori alt liv bliver levet, foxterrierens liv,
          dæggelammets liv, skorstenenes og møllens liv og hestenes igen og følhoppens.
                 Og det er stadig ikke helt mørkt, man kan stadig skelne traktoren for enden af laden,
          man kan stadig skelne leddet, de tykke hegnspæle, et par kalve i tøjr, lyset i stalden, hvor min
          onkel arbejder, måske han er i gang med kraftfodervognen, måske han er lige ved at skulle til
     35   at malke, hvor der er så trygt, så godt og varmt, hvor det lys er trygt, hvor der lugter så godt og
          varmt af hø og yvere og mælk og katte.
                 Der kan ske alting, og vi har al tid at lade det ske i, de samme ting, de stadig samme
          gentagelser, en ny kiksepakke bliver åbnet, en ny appelsin skrællet, vi læser et nyt kapitel i
          Tudemarie eller Heidi eller Frændeløs eller Oliver Twist 3, når det er den, når vi er nået dertil,
     40   og så alligevel, når vi er færdige, uanset prøvelser, alle mulige prøvelser, svig og fuldskab og
          bandeord, når vi har gyset over Fagin4, fordi det gode sejrer, er vi stadig de samme.
                                                   –3–               m15/1/AXDAN/HP1/DAN/TZ0/XX

                For inderst inde er vi altid de samme, en kerne af hver af os, en kerne, som har navn,
         som for mit vedkommende bærer mit navn, og som er mig, helt og fuldt og uadskilleligt fra mig,
         for jeg er den kerne, vil aldrig blive andet, inderst inde og over det hele, mig, min stemme, mine
    45   øjne og mit blik. For sådan er jeg for Faster, jeg er hendes dreng, og jeg vil altid blive ved med
         at være det, min dreng, som hun siger, i al denne udstrakthed.

                                    Hans Otto Jørgensen, ”Hjertemor slikker fløde”, Hestenes øjne (2000)



1
    Det lille hus i den store skov, Byen på prærien, De gyldne lykkeår : selvbiografiske
    bøger af den amerikanske forfatter Laura Ingalls Wilder (1867–1957)
2
    Får: ”far” på jysk
3
    Tudemarie, Heidi, Frændeløs, Oliver Twist : klassiske romaner af henholdsvis Maria
    Andersen, Johanna Spyri, Hector Malot og Charles Dickens, hvis hovedpersoner er
    fattige, ofte forældreløse, børn
4
    Fagin: en af skurkene i Oliver Twist af Charles Dickens




                                                           Turn over / Tournez la page / Véase al dorso
                                   –4–                m15/1/AXDAN/HP1/DAN/TZ0/XX

2.

                         Det menneskelige sind

          Det menneskelige sind er et mystisk hotel
          med mange etager, korridorer, møderum
          og konferencefaciliteter.
          I receptionen hersker den indiskutable fornuft
      5   om dagen. Om natten bliver alt passet
          af en neandertaler.

          Alle livsanskuelser er repræsenteret på dette hotel.
          I nogle værelser forhandles vigtige kontrakter,
          der planlægges drastiske reformer. Kriminelle
     10   handlinger og mord overvejes. Hvis receptionisten
          banker på her og stiller personlige spørgsmål,
          bliver han afvist med en bragende hånlatter.
          I andre værelser bor der filosoffer, ordækvilibrister,
          shamaner og nidkært rettroende. I kælderen huserer
     15   intethedens store trommeslager, der holder reptiler
          som kæledyr. Overalt er der en febril aktivitet.

          I afgørende situationer bliver alle kaldt sammen
          til konference, nat eller dag, for at rådslå
          om store problemer eller rene petitesser.
     20   Der er ingen dagsorden og ingen ordstyrer;
          spørgsmål dukker op og forsvinder i hastig tumult.
          Alle argumenterer i munden på hinanden
          i hver sin tonart. Nogle gør brug af logik
          eller sund fornuft, andre formulerer sig med hylen,
     25   jammer, sang, forbandelser, bønner og angstskrig.
          Urgamle ånder messer remser af uforståelige ord
          fra døde sprog. Der træffes sjældent
          nogen bindende beslutning.

          Pludselig går alle tilbage til deres værelser,
     30   hver hildet i sin egen urokkelige forvirring.

          I receptionen spadserer en renvasket, velklædt
          person omkring. Han kalder sig Jeg
          og påstår han er direktør; han forsikrer,
          at alle beslutninger træffes af ham; han hævder,
     35   at hotellet styres med rationel fornuft
          og efter de mest moderne principper.

          Lyt til ham med lidt skepsis.
          Hotellets øvrige beboere giver ikke en døjt
          for hans autoritet.

                                                           Niels Hav, Grundstof: Digte (2004)
