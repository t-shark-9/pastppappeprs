m15/1/AXSES/HP1/SOT/TZ0/XX




Sesotho A: literature – Higher level – Paper 1
Sotho A : littérature – Niveau supérieur – Épreuve 1
Sesotho A: literatura – Nivel superior – Prueba 1

Friday 8 May 2015 (afternoon)
Vendredi 8 mai 2015 (après-midi)
Viernes 8 de mayo de 2015 (tarde)

2 hours / 2 heures / 2 horas


Instructions to candidates
 Do not open this examination paper until instructed to do so.
 Write a literary commentary on one passage only.
 The maximum mark for this examination paper is [20 marks].

Instructions destinées aux candidats
 N’ouvrez pas cette épreuve avant d’y être autorisé(e).
 Rédigez un commentaire littéraire sur un seul des passages.
 Le nombre maximum de points pour cette épreuve d’examen est de [20 points].

Instrucciones para los alumnos
 No abra esta prueba hasta que se lo autoricen.
 Escriba un comentario literario sobre un solo pasaje.
 La puntuación máxima para esta prueba de examen es [20 puntos].




                                                                                             2215 – 0173
     4 pages/páginas                                     © International Baccalaureate Organization 2015
                                                 –2–                 m15/1/AXSES/HP1/SOT/TZ0/XX

Ngolla manollo ea bongoli le puo ho e ’ngoe ea tse latelang:

1.

                                    Mohla a Tlohang Hae Ka 1939

                       Hoa qaleha sefefo, sa luka khotso Jeropo
                       Tsokotsane sa lopalla, mose maoatleng.
                       Sa tsoa marole sa luka khotso;
                       Mose ho maoatle; Tšoeu tsa qabana,
                   5   Tsa fata makoatsi, tsa koebelaka.
                       Role la qoba, la theha maru sebakeng;
                       Qhomane li qhoma, li qhalana, li qhaqhaka batho!

                       Fatše la reketla, la thothomelaka,
                       Tau ea Jeremane ea puruma, le Aforika ba utloa!
                  10   Ba utloa mokhosi: “Ntlo ea cha phallang!”
                       Oa utluoa ke Ma-apara-kobo, Mejametalana;
                       Majela-phaate abo Makoa, mohale oa lithebe.

                       Joale a fela pelo moholo’a Batebang,
                       Pelo e se il’a thoba, ea leba hole,
                  15   Moo kanono li ntseng li hlatsaka mello.
                       Mello ea maoatleng ea hlena malibeng!
                       A fihla Ha-Mohale, a lahla lebitso!
                       A reoa a macha, mohlabani;
                       Ke Ei Eite oane thoo sebene [A/S 8127], o ea tsamaea.
                  20   A fihla ho bo-mphato Maseru, Mejametalana.
                       Ba roala libeche, ba neoa lihlomo,
                       Majela-phaate, kabeloa-manong a Thesele.
                       Bahale ba Lesotho, malala-a-laotsoe,
                       Ba tloha seteisheneng, ho se ngoan’e motle.
                  25   Utloang chuchumakhala ha e tloha,
                       E khorohlaka habohloko, e thimola!
                       E re chu, chu, chu! Chuchumakhala e chuchutsa!
                       Ba fihla Khauteng ba re jethe-jethe!

                       Ba tlola litšoepho Makhooa a hlolloa!
                  30   Ba fumana seinoli nonyan’a moeeng Khauteng,
                       Ea ba pepa ea hoballa, ea phuphuselaka;
                       Ntsu ea lilomo ea otlolla lipheo,
                       Ea hopola Leboea ho Aforika ea hoballa,
                       Ea fofa tsullung tsa lefatše, ea ea!
                             –3–                  m15/1/AXSES/HP1/SOT/TZ0/XX

35   Ba fihla teng ba tela bophelo,
     Ba loana e mali, e khubelu nto’a Sekhooa,
     Ntoa ea lithunya ha se ho tšabeha!
     Mohale oa Batebang ke mohale oa bahale
     Letea-tšoene la Hlakoaneng banna,
40   Har’a mesi ea likanono likharenate bonang!
     A nyamela teng sa kuena bolibeng,
     A qoela sa khanyapa, Tšoeu tsa hlolloa!
     Ke monna ke mohale oa ntoa.
     A loana sa tau, a tsosa mohlahla.

                                             M H Sekhohola, Letlotlo la pelo (1995)




                                     Turn over / Tournez la page / Véase al dorso
                                                   –4–                   m15/1/AXSES/HP1/SOT/TZ0/XX

2.

                 E sa le ka matjeke, Toloko o ne a li raha, a tsohella phaposing ea ho phehela, ho ea
          futhumetsa metsi a tee, a ho hlapa le ho tola. Hona ha matšoanafike a lla joalo, likhoho li
          theoha likalaneng, banna ba qhala lithuana ho ea ka tloaelo ea moo, Toloko o ne a tsosa
          ’Matebalo ka kako, e tšoanang le eo Judas a ileng a aka le ho eka Mor’a motho ka eona. E, o
      5   ne a mo aka, ka kako e hlokang mofuthu oa lenyalo; a mpa a etsa tloaelo feela; e le ha a mo
          tsosetsa tee ea hoseng, e ritetsoeng ke monna, eo ho eena ho e ritela e seng e le karolo ea
          bophelo ba hae.
                 Ha le hoaramana mane, holim’a lithaba, e ne eba Toloko o se a eme, ho hakonosa lebese
          le ho halika liboroso tsa nama ea kolobe le mahe. Hona e ne e le lijo tsa hoseng. Hoja ebe
     10   Toloko e ne e le ngoetsi, o ne a ka lokeloa ke tlotla ea hore a phaphatheloe thahameso ea hae.
          Bomali-mabe eaba hore ke monna, mohlola-a-li-etsa, ntho e lihaka-haka. Ke ka hona matsoho
          a batho, a neng a ka hana ho mo phaphatha; eaba lipelo li lumela ho mo hauhela. Motho oa
          batho o ne a hula ka thata, ha boima.
                 Tšolo o ne a ee a lakatse ho tsoha le eena ho mo thusa; empa, a sitoe. Na o ne a sitisoa
     15   ke leihloana? Che. O ne a sitisoa ke mahetlana? Che. Na e ne e le ka lebaka la monate oa
          ho mamella mofuthu oa liphate? Ho ne ho se joalo. E ne e le botsoa? Ho ne ho ntse ho se
          joalo. Joale o ne a sa tsohe ke’ng? Tšolo o ne a sitisoa ke lebakahali, le nang le lebakana,
          tjena.
                 Lebakahali ke hore o ne a tšaba, a bile a hloile ’Matebalo; athe lebakana lona e ne e le
     20   hore o ne a bona, haholo a utloisisa hore mollo oo Toloko a phehang ka oona, eena o ka mo
          chesa. O ne a tseba ha ho besoa ka lisu kapa ho beseletsoa ka libeso tse ling, tse kang patsi
          kapa litlhaka.
                 Ha a kopanya mabaka ana a mabeli, Tšolo a fumana boitšireletso, boo ka bona a itetang
          sefuba hore phaposing ea ho apehela, ea ’Matebalo, a ka se le behe le ka mohla o le mong.
     25          Boinoosing koana, Toloko o ne a thomme ho bua ka pelo le ho nahana bolotsana. O ne a
          sa toute, ka hobane ho touta basali. Banna ba bua ka pelo. O ne a sa fumane hore na ke eng
          ena e mo khomarelitseng ho ’Matebalo enoa, ea ’monang eka ha a tlala; eena a lumela hore e
          sa le chechefa, e hloohoana e sepharana, koete e saleng mahlong a bana ba batho. O ne a
          bona, a bile a utloisisa hore ha a ka re: “Ngoana, ee! Ke cha oto la morao, la pele lea kekela”,
     30   litaba li ka loka, lipalo tsa ikopanya, lengolo la ipala; eaba karabo ea mo lumela.
                 E ne e le hona a ikahlolang; a nahana hore na ke mohla neng a ile a ka a lla ka tlala ho
          ’Matebalo. A lumela ke hona hore o bone leruo la mokutla ona oa lifeme, le se le mo kentse
          senqaloka, leqheba nkong. Joale o ne a iphumana a se a hulana, a hohoba ka mor’a mosali
          enoa. Hoja e mpe e be mosali enoa e ne e le eena, ka makhabane a bosali. Hona ha etsa
     35   hore a inahane, a rere, a be a qete hore joale o tlameha ho ntša ka hlooho.
                 Ho ne ho na le ngoanana eo a neng a mo nahanela lintho tse ngata bophelong. Ke eena
          ea neng a se a lutse a luba-luba menahano ea hae, haholo-holo ha a nahana ho qala bophelo
          bo bocha ba lenyalo.
                 Motho eo, e ne le Maluke. E ne e le moroetsana ea seng a phethohile litlhafu, ka nako
     40   ena, eo Toloko a thethang morero ona, oa ho li letsa. Mokubata ona o ne o se o oele matsoele,
          e bile o se o ile oa kena tlung makhetlo a mabeli, ka nako ena. Ka lebala, Maluke o ne a
          tšoana le ’Matebalo; feela eena o ne a le motle haholo, a bile a le pelo e jeoang. Mahlo a
          maphatšoana ba leholi, a ne a khabisa sefahleho se boreleli, se bonojoana, se bonesoang ke
          meno a masoeu bjaa! nako eo a buang leha a bonya kapa a tšeha hasesane.

                                                   B A Tlelase, Khalapa: Ho Robala Ke Ho Fetoha (2002)
