M10/2/A2PIL/HP1/TGL/TZ0/XX




       22102049


PILIPINO A2 – HIGHER LEVEL – PAPER 1
PILIPINO A2 – NIVEAU SUPÉRIEUR – ÉPREUVE 1
FILIPINO A2 – NIVEL SUPERIOR – PRUEBA 1

Thursday 13 May 2010 (afternoon)
Jeudi 13 mai 2010 (après-midi)
Jueves 13 de mayo de 2010 (tarde)

2 hours / 2 heures / 2 horas


INSTRUCTIONS TO CANDIDATES

   Do not open this examination paper until instructed to do so.
   Section A consists of two passages for comparative commentary.
   Section B consists of two passages for comparative commentary.
   Choose either Section A or Section B. Write one comparative commentary.

INSTRUCTIONS DESTINÉES AUX CANDIDATS

   N’ouvrez pas cette épreuve avant d’y être autorisé(e).
   La section A comporte deux passages à commenter.
   La section B comporte deux passages à commenter.
   Choisissez soit la section A, soit la section B. Écrivez un commentaire comparatif.

INSTRUCCIONES PARA LOS ALUMNOS

   No abra esta prueba hasta que se lo autoricen.
   En la Sección A hay dos fragmentos para comentar.
   En la Sección B hay dos fragmentos para comentar.
   Elija la Sección A o la Sección B. Escriba un comentario comparativo.




2210-2049                                                                                     8 pages/páginas
                                                               © International Baccalaureate Organization 2010
                                                   –2–                  M10/2/A2PIL/HP1/TGL/TZ0/XX

Piliin ang alinman sa Seksyon A o Seksyon B.

                                               SEKSYON A

Suriin at paghambingin ang mga sumusunod na teksto.

Talakayin ang pagkakahawig at pagkakaiba ng mga teksto at ang kanilang tema. Isama sa komentaryo
ang mga paraan ng mga awtor sa paggamit ng mga elemento tulad ng istruktura, tono, imahe, at iba pang
istilistikong pamamaraan para iparating ang kanilang mga layon.

Teksto 1

                                    Pilipino Para Sa Mga Intelektuwal

            Bukod pa sa mga damdaming makapangkat na tutol sa Pilipino bilang wika ng bansa,
            may dalawang bagay na nananatiling sagwil. Ang mga ito ay umiiral na palagay ng kahit mga
            taal1 na Tagalog: (a) ang kakulangang-tiwala sa kakayahan ng Pilipino bilang wikang
            intelektuwal, at (b) ang pangambang maiwan sa kaunlaran ng pag-iisip kung tumiwalag nang
     5      tuluyan sa wikang Ingles.
                  Upang tunay na umunlad ang wika, kinakailangan ang tulong ng mga intelektuwal at
            pantas, yamang sila ang tanging makapagbubuhos doon ng mga kaisipan at karunungang hango
            sa kanilang pagdadalubhasa sa Ingles at iba pang wikang dayuhan. Tungo sa pagbubuklod ng
            kaisipang katutubo at ng mga kaisipang bago, isang kongkretong pamamaraan ang pagsasalin.
   10             Dalawang mahalagang bagay ang ibinubunga ng pagsasalin: (a) nasisiyasat at nasusubok
            ang mga hanggahan ng wikang pagsasalinan, at sa gayon ay natutuklasan ang kakayahan ng
            wikang maglaman ng mga konseptong dayuhan, at – lalong mahalaga – (b) natutuklasan nang
            madali kung alin sa mga konseptong bago at dayuhan ang akma sa diwang Pilipino, at alin ang
            asiwa o tahasang walang-wawa2.
   15             Walang suliranin sa larangan ng mga pangalan. Maaaring itawag ang anumang salita
            (katutubo o dayuhan) para sa mga bagay. Tulad ng mga ngalan ng tao, hindi kailangan ng
            makabuluhang pag-uugnay ng pangalan at ng pinapapangalanan. Kaya hindi dapat gawing
            suliranin ang pagpili ng mga termino sa larangan ng mga agham at teknolohiya.
                  Ngunit sa mga kaisipang pantao, mahalagang pag-aaralan ang mga ipinahihiwatig ng
   20       estruktura at idyoma ng wikang Pilipino. Sa pangungusap ng katutubo matutuklasan ang mga
            pagpapahalagang katutubo. Kung maluwag na naisasalin sa Pilipino ang mga pangungusap
            na banyaga, makikilala rito ang pagkakawangis ng ating lahi at kalinangan sa ibang mga lahi
            at kalinangan. Kung may pangungusap na hindi maisalin sa Pilipino kahit ng dalubhasa,
            mahihiwatigan dito, hindi ang kakulangan ng wika, kundi ang ating pagkakaiba sa mga dayuhan.
   25             Sa kasamaang palad, nasasangkot tayo sa isang kabalintunaan. Sapagkat hindi pa
            pinagbubuhusan ng pansin ng mga intelektuwal ang paggamit sa Pilipino, hindi pa nito natatamo
            ang maunlad na kalagayan ng mga pangunahing wika sa daigdig. At dahil hindi pa nga gayon
            ang kalagayan ng wikang Pilipino, patuloy itong binabalewala ng mga pantas at dalubhasa.




2210-2049
                                                      –3–                M10/2/A2PIL/HP1/TGL/TZ0/XX

                  Sa kabilang dako, iginigiit kong sa anumang larangang pantao, hindi natin malilinang nang
    30      lubusan ang isipang Pilipino sa pamamagitan ng anumang wikang dayuhan. Ang ating wika
            ang tanging paraan ng pagsusuri at pananaliksik na makapagsisilbi sa atin, sapagkat ito ang
            makatutuklas ng mga katotohanang nauukol sa atin. Tayo ang dapat na maging hulo at dulo ng
            ating mga pag-aaral. Walang silbi ang dalubhasang napakagaling sa pag-unawa sa buhay at
            kalooban ng mga estranghero, ngunit ngangapa-ngapa kapag napaharap sa mga katalagahang
    35      Pilipino.

                           Halaw mula sa artikulong pandyornal ni Rolando S. Tinio, Sagisag (Agosto 1975)



1
    taal: katutubo, likas				
2
    walang-wawa: walang kabuluhan, walang kahulugan




2210-2049                                                    Turn over / Tournez la page / Véase al dorso
                                                      –4–                  M10/2/A2PIL/HP1/TGL/TZ0/XX

Teksto 2

                                  Agham Sa Wikang Filipino, Bakit Hindi?

            Normal ang tawanan sa klase ni Dekano Fortunato Sevilla III ng UST1 College of Science.
            Ayon sa estudyante niyang si Hazel Leque, ikatlong taon sa Chemistry, kwela at hindi
            nakakaantok ang mga leksyon niya dahil sa kakaiba ngunit epektibong istilo – ang pagtuturo ng
            agham sa salitang Filipino. “Mas nagiging aktibo kami sa klase dahil nawawala ang formality,”
     5      ani Leque. Ayon sa kanya, higit nilang naiintindihan ang mga mahihirap na aralin sa Chemistry
            dahil sa pagsasalita ng kanilang propesor sa Filipino.
                  Para kay Sevilla, ang layunin ng bawat guro ay maintindihan sila ng kanilang estudyante,
            at nakita niyang madali itong makakamit kung gagamitin ang Filipino sa pagtuturo, lalo na sa
            mga mahihirap na asignatura sa agham at matematika.
   10             “Iba ang dating2 ng Filipino sa estudyante,” diin ni Sevilla.

            Pilipinisasyon

            “Haba ng alon” para sa “wavelength”, “bilis” para sa “speed”, at “tulin” naman para sa “velocity.”
            Nakakatuwa sa pandinig ngunit naniniwala si Sevilla na higit na mainam gamitin ang wikang
            Filipino sa klase. “Hindi lamang tayo sanay, ‘wirdo’ lamang dahil hindi natin ordinaryong
            ginagamit (ang Filipino sa agham),” wika ni Sevilla.
   15             Aminado rin ang dekano na sa ngayon, nahihirapan ang mga siyentipikong talakayin sa
            Filipino ang mga paksang pang-agham dahil sa limitadong bokabularyo ng Filipino sa mga
            konseptong teknikal. Aniya, hindi sapat ang wikang Filipino sa mga katawagang pang-
            agham dahil sa walang pangangailangan para sa mga salitang teknikal noon. Gayunpaman,
            naninindigan siyang kung palalawakin ang pagtanaw sa wikang Filipino, isang kumpletong
   20       diksyunaryong pang-agham na lamang ang kakailanganin.
                  Ipinagmalaki ni Sevilla na isa sa mga maituturing na simula sa paggamit ng Filipino sa
            agham ang Talahulugang Pang-agham: Ingles-Pilipino (UST Press) na isinulat noong 1977 ni
            Jose Reyes Sytangco, isang Tomasinong doktor. Naglalaman ang talahulugang ito ng maraming
            katumbas ng mga salitang Ingles: mula sa sistemang Maugnayin3, sa ilang wikang katutubo,
   25       Español, at Ingles na mayroon at walang pagbabago sa ispeling.

            Pangangailangan

            Ayon sa Komisyon sa Wikang Filipino, ang dalawang pangunahing suliranin sa pagpapairal ng
            isang patakarang pangwikang Filipino sa pagtuturo ay ang pangangailangan ng mga babasahin
            at gamit na panturo sa Filipino, lalo na sa agham, matematika, at teknolohiya; at ang kawalan
            ng pagkakasundo sa uri ng Filipinong gagawing modelo sa pagtuturo at pag-aaral. Ayon pa
   30       kay Sevilla, bihirang-bihira ang mga siyentipikong nagbibigay ng lecture na teknikal sa Filipino
            kaya hinihikayat niya ang mga mananaliksik sa UST Research Center for Natural Sciences na
            magbigay ng panayam na teknikal sa Filipino.




2210-2049
                                                            –5–                       M10/2/A2PIL/HP1/TGL/TZ0/XX

                  Taon-taon, dalawang propesor ang nagbibigay ng lecture sa Filipino tungkol sa mga
            masusulong o pinakabagong paksa sa agham at teknolohiya, tulad ng semikonduktor, optical fibers,
    35      organikong metal, sangkap ng mga halamang panggamot, at spektroskopi. Naniniwala si Sevilla
            na kailangan pa rin ang Ingles, ngunit hindi ito nangangahulugang Ingles lamang ang dapat gamitin
            sa mga diskursong pang-agham.
                  “Kailangang gamitin ang Filipino upang mapaunlad at malaman kung ano ang kulang
            sa wika, kung anong salita ang wala,” aniya. “Kung hindi natin gagamitin, hindi magkakaroon ng
    40      Filipino sa agham.”

                                                        Lathalaing pampahayagan ni Jefferson O. Evalarosa,
         The Varsitarian: The Official Student Publication of the University of Santo Tomas (Agosto 6, 2005)



1
    UST: University of Santo Tomas									
2
    dating: epekto, o kumbaga’y appeal sa wikang Ingles
3
    sistemang Maugnayin: amalgamating approach o paraan ng pagpili ng bokabularyo na kumakatawan sa
    lahat ng wika ng arkipelago ng Pilipinas.




2210-2049                                                              Turn over / Tournez la page / Véase al dorso
                                                   –6–                  M10/2/A2PIL/HP1/TGL/TZ0/XX

                                               SEKSYON B

Suriin at paghambingin ang mga sumusunod na teksto.

Talakayin ang pagkakahawig at pagkakaiba ng mga teksto at ang kanilang tema. Isama sa komentaryo
ang mga paraan ng mga awtor sa paggamit ng mga elemento tulad ng istruktura, tono, imahe at iba pang
istilistikong pamamaraan para iparating ang kanilang mga layon.

Teksto 3

                                               Greta Garbo1

                  – Aba, anong oras na ba? – ang tanong niya sa sarili sabay tingin sa kanyang orasang
            platino2. – Naku! Isang minuto na lamang! Wala pa si Octavio? Saan kaya nagtungo ang
            taong ito? Baka kaya naman siya napahamak, a?
                  Wala namang sino mang tumugon sa kanya. Ang ginawa ni Monina ay nagtindig.
     5      Inilabas ang kalahati ng katawan sa bintana. May nakita siyang humahabol na lalake.
            Maganda ang bikas. Makisig ang damit. Akala niya’y si Octavio na nguni’t nang malapit ay
            hindi naman. Kinapa niya ang bilyete niya sa kanyang bulsa. Naroon ang dalawang tiket
            hanggang Bamortis saka sa automobil hanggang sa Bagyo3. Hindi maaaring hindi dumating
            si Octavio. Si Octavio ang kumuha ng kanilang tiket, tatlong araw bago dumating ang araw ng
   10       pag-akyat nila sa Bagyo.
                  Sumipol uli ang lokomotora4. Isang sipol na lamang at lalakad na. Halos mahulog na siya
            sa pagtanaw sa pintuan ay wala siyang makitang anino man lamang ni Octavio. Sa pangangawit
            niya’y napalingon siya sa kanyang kinauupuan. Nakita niya ang Tribune na binili niya nang
            umagang yaon. Sa pagkakasabog ay tumambad sa kanya ang society page. May nasulyapan
   15       siyang cliché5 na nakatawag ng kanyang pansin. Isang babae at isang lalake. Tila namumukhaan
            niya ang lalake.
                  Nalimutan niyang isang sipol na lamang at tuloy-tuloy na ang express sa Bagyo.
            Iniurong sa loob ang katawan ni Monina at dinampot ang pahayagan. Kamukha ni John Gilbert6
            ang lalake. Makapal ang kilay, buhay na buhay ang mga mata, matangos ang ilong at may
   20       kaunting bigote sa nguso. Sapagka’t kamukha ni John Gilbert ay kamukha rin ni Octavio.
            Binasa niya ang itaas ng balita:

                            “MAG-ASAWANG MAGDARAOS NG PIGING DAHIL SA
                               UNANG TAON NG KANILANG PAGKAKASAL”

                   Ibinaba niya ang tingin upang kilalanin kung sino ang dalawang mapalad na nakatapos ng
   25       365 araw na pagsasama sa ilalim ng bubong ng isang tahanan. Naku! Si Octavio Razon ang lalake
            at si Magdalena Reyes ni Razon ang babae.
                   Naduling si Monina sa kanyang nabasa. Ibig niyang maniwala at ibig niyang huwag.
            Hindi niya napansin ay sumipol na ng ikatlo ang lokomotora. Ang mga bakal sa kapwa bakal
            ng mga kotse ay nagkapingkian na’t walang iniwan sa isang mahabang ahas na nagsisikala ng
   30       paggapang sa daang-bakal ang mas mahabang express. Ano ang kanyang gagawin? Magpatuloy
            ba sa Bagyo at bahala na? Magpaiwan at maghabol sa hukuman sa ginawang pagdaya sa kanya?
            Naniwala rin siya sa balita sapagka’t hindi dumarating si Octavio.




2210-2049
                                                               –7–                       M10/2/A2PIL/HP1/TGL/TZ0/XX

                  – Ah, magdaraya! – ang buong galit na nasabi ni Monina sabay tapon sa pahayagang
            lumason sa kanyang dibdib, saka sinambulat ang kanyang daladalahan at patakbong nagtungo
    35      sa plataporma. Hinabol siya ng isang konduktor subali’t matuling nakatalon sa lupa.
                  Ang galing ni Monina Vargas sa skating, sa pagtalon sa tubig kung gumagawa ng
            fancy diving ay nasira. Ang mataas niyang takong ay natalapyok at ang mukha niyang may kulay,
            ang labi at pisngi saka ang kapupulbos pa lamang na ilong may labinglimang minuto lamang
            ay siyang nangudngod sa lupa. Nang ibangon siya ng mga unang dumalo ay nakitang walang
    40      iniwan sa kanyang dati’y magandang mukha kundi ang kanyang mga singkit na mata na ang
            dating kislap ng pag-ibig ay ganap na nilambungan ng masinsing engkahe ng mapait na luha.
                  Gayon man, ang batang binilhan niya ng Tribune na nakatanda sa kanyang kaayaayang
            mukha at isang suki sa sine Ideal ay isa sa mga unang nakalapit at sumaklolo sa kanya.
                  – Alahuy! – ang sigaw ng bata – Nahulog sa tren si Greta Garbo!

                         Sipi ng maikling kuwento ni Deogracias Rosario, Katha, Soledad S. Reyes, ed. (1994)


1
    Greta Garbo: (1905–1990) – aktres na Swedish-American noong panahon ng mga silent film sa Hollywood;
    isa sa pinakamaningning at pinakamisteryosong bituin ng Hollywood. Naging tanyag ang kanilang
    tambalan ni John Gilbert sa mga pelikulang Flesh and the Devil (1926) at Love (1927).
2
    platino: platinum
3
    Bagyo: lumang baybay ng Baguio, ang summer capital ng Pilipinas na matatagpuan sa probinsiya
    ng Benguet sa hilaga.
4
    lokomotora: locomotive, train
5
    cliché: printer/press stereotype
6
    John Gilbert (1899–1936) – Amerikanong aktor at pangunahing bituin ng silent film era.
    Nakatakda sana siyang magpakasal kay Greta Garbo ngunit hindi siya sinipot ni Garbo
    sa araw ng kanilang kasal.




2210-2049                                                                 Turn over / Tournez la page / Véase al dorso
                                                                   –8–                         M10/2/A2PIL/HP1/TGL/TZ0/XX

Teksto 4

                                                         Kay Nora Aunor*

                                           Sabi nila may sakit at lalim
                                           siyang di matarok
                                           Umibig kaya siya at di nakalimot?
                                           Ang pelikula kaya’y paulit-ulit
                                     5     na ensayo
                                           at kung minsan, ang gabi
                                           ang tunay na entablado?
                                           Walang saksi
                                           tahimik ang pagtatanghal
                                   10      at umaagos, umaagos
                                           ang luhang matabang —
                                           walang alat na inaanod
                                           walang hapding hinihilom —
                                           Ngunit walang tinag pa rin ang pag-agos
                                   15      sapagkat ang pusong di lumilimot
                                           ay nasa bukana nitong misteryo:
                                           Iisa ang hapis at pag-asa.

                                                                   Tula ni Jean Page, Katha, Soledad S. Reyes, ed. (1994)



* Nora Aunor: ang kilalang Superstar ng pelikulang Pilipino, ay premyadong aktres at singer na
   itinuturing na bituin na walang kaparis dahil sa kanyang kagila-gilalas na pag-arte – malalim,
   tahimik, punung-puno ng di-maipaliwanag na sakit na mababanaag lamang sa tipid na kilos,
   kislot ng mukha, at ekspresyon ng mga mata.




2210-2049
