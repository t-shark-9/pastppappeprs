N10/2/ABMAL/SP1/MAY/TZ0/XX/T




       88102427


MALAY B – STANDARD LEVEL – PAPER 1
MALAIS B – NIVEAU MOYEN – ÉPREUVE 1
MALAYO B – NIVEL MEDIO – PRUEBA 1

Tuesday 2 November 2010 (morning)
Mardi 2 novembre 2010 (matin)
Martes 2 de noviembre de 2010 (mañana)

1 h 30 m


TEXT BOOKLET – INSTRUCTIONS TO CANDIDATES
 Do not open this booklet until instructed to do so.
 This booklet contains all of the texts required for Paper 1.
 Answer the questions in the Question and Answer Booklet provided.

LIVRET DE TEXTES – INSTRUCTIONS DESTINÉES AUX CANDIDATS
 N’ouvrez pas ce livret avant d’y être autorisé(e).
 Ce livret contient tous les textes nécessaires à l’Épreuve 1.
 Répondez à toutes les questions dans le livret de questions et réponses fourni.

CUADERNO DE TEXTOS – INSTRUCCIONES PARA LOS ALUMNOS
 No abra este cuaderno hasta que se lo autoricen.
 Este cuaderno contiene todos los textos para la Prueba 1.
 Conteste todas las preguntas en el cuaderno de preguntas y respuestas.




8810-2427                                                                                       5 pages/páginas
                                                                 © International Baccalaureate Organization 2010
                                                    –2–             N10/2/ABMAL/SP1/MAY/TZ0/XX/T

TEKS A



            Wajah Baharu Geylang Serai
                                         “Geylang si paku Geylang
                                            Geylang si rama-rama
                                           Pulang marilah pulang
                                        Marilah pulang bersama-sama”

   Gambar Geylang sebelum peningkatan                                     Gambar Geylang selepas peningkatan

       Sekiranya anda ingat lirik lagu ini, anda pasti ingat akan pasar lama Geylang Serai.
 Selepas lebih daripada tiga tahun menjalani kerja-kerja peningkatan, pasar yang menjadi
 mercu tanda bagi masyarakat Melayu ini dibuka semula di tapak asalnya pada bulan Julai.
 Pasar baharu ini memperlihatkan suasana baharu yang bersih, teratur, lapang dan berangin
 berbanding dengan keadaan sebelumnya yang panas, berbau, kotor dan sempit.
       “Segala-gala yang disediakan menjanjikan keselesaan dan keselamatan kepada pengunjung.
 Selain itu, rekaannya juga memaparkan motif-motif yang melambangkan seni bina Melayu,”
 jelas Encik Mohamad A., pegawai kanan sebuah syarikat perunding antarabangsa yang
 bertanggungjawab.
       Pasar yang setinggi dua tingkat itu menempatkan gerai-gerai barangan di tingkat satu.
 Bagi memastikan kebersihan di pasar tersebut, gerai-gerai yang menjual daging dan ikan
 diasingkan dari gerai-gerai sayur dan telur. Di tingkat dua pula ditempatkan gerai-gerai makanan
 yang telah dimasak dan pakaian.
       “Pasar baharu ini mempunyai lima buah bumbung rumah Melayu tradisional yang tinggi
 untuk peredaran udara yang lebih baik. Rekaan ini akan menjadikan sekitarannya terbuka
 dan berangin. Pengunjung berasa selesa sambil menjamu selera,” ujar Encik Mohamad lagi.
       Di samping itu di bahagian tengah bangunan ini terdapat sebuah tangga yang luas yang
 dibentuk seperti tangga rumah di Melaka. Untuk memudahkan pergerakan, dua buah lif
 disediakan bagi mereka yang mempunyai masalah menaiki tangga atau berkerusi roda.
       Selain itu, alat penyembur air untuk memadam api dipasang di setiap gerai makanan.
 Gerai-gerai ini juga mempunyai lubang airnya sendiri. Jubin temboknya pula jenis yang mudah
 dibersihkan dan jenis jubin lantainya pula ialah yang tidak licin.
       Pendek kata, di samping kemudahan dan keselesaan yang disediakan, bangunan baharu
 ini sebenarnya berupaya mengekalkan seni reka bentuk Melayu yang indah dan sesuai dengan
 keperluan masyarakat.

                                 Diubah suai daripada Spektra Mercu Tanda, “Wajah Baharu Geylang Serai”,
                                                                                   Berita Minggu (2009)




8810-2427
                                              –3–             N10/2/ABMAL/SP1/MAY/TZ0/XX/T

TEKS B




                 Dari Salina ke Langit Petang
          Mengingat semula bagaimana seseorang boleh terdorong
    untuk menjadi penulis bukanlah sesuatu yang aneh. Duduk-
    duduk bersendirian mengingat akan beberapa buah buku yang
    berikut yang sudah tertulis sepanjang hampir dua puluh tahun ini,
  5 saya sering tertanya-tanya juga bagaimana buku-buku ini
    boleh dilahirkan. Apakah yang mendorong lahirnya buku-buku
    seperti Salina, Sungai Mengalir Lesu, Di Mana Bulan Selalu Retak
    dan yang akhir sekali Langit Petang? Adakah hal ini semata-mata
    kerana kecenderungan untuk bercerita – sesuatu yang lumrah
 10 terdapat dalam setiap ibu – atau keinginan untuk mencerminkan
    kehidupan dan membimbing masyarakat seperti yang selalu Kulit Buku Dari Salina ke Langit
                                                                                   Petang
    dihebohkan oleh sasterawan?
          Menjengah ke dalam diri saya sendiri, saya selalu mendapat jawapan yang bercampur;
    benar ada keinginan untuk bercerita dan benar juga untuk membimbing masyarakat
 15 melalui cerita. Bagi diri saya, dorongan bercerita itu sebenarnya lahir daripada kesungguhan
    ibu bercerita. Caranya bercerita, niatnya bercerita dan isi cerita itu sendiri mendekatkan
    saya kepada satu kecenderungan dan menumbuhkan bakat penulis.
          Ibu sendiri tidak sedar akan hal ini; tetapi apabila menyaksikan saya menulis,
    dia pernah bertanya, “Ceritanya macam kisah Batu Belah Batu Bertangkup?” Satu kisah
 20 yang berkali-kali diceritakan dengan begitu dramatis sekali untuk mendidik saya supaya
    patuh kepada orang tua.
          Salina dan Langit Petang bukan cerita Batu Belah Batu Bertangkup. Walaupun di
    dalamnya ada ibu dan anak, suasana yang dikisahkan amat berbeza. Dalam Salina misalnya,
    ada gambaran seorang ibu yang terpaksa hidup menderita untuk menyekolahkan anaknya.
 25 Ibu Helmy bukanlah ibu yang mudah merajuk seperti yang digambarkan oleh ibu saya dalam
    cerita Batu Belah Batu Bertangkup. Dalam Langit Petang pula, watak Zuraidah merupakan
    anak yang pendendam, dan ini juga berbeza dengan watak Melur dalam cerita ibu. Cerita
    yang diulang-ulangkan oleh ibu mempunyai persekitaran yang berbeza. Begitulah peranan
    besar ibu membentuk saya menjadi seorang penulis.

                            Diubah suai daripada A. Samad Said, Dari Salina ke Langit Petang (2008)




8810-2427                                             Turn over / Tournez la page / Véase al dorso
                                            –4–             N10/2/ABMAL/SP1/MAY/TZ0/XX/T

TEKS C



                  Kalah Bererti Gagal?




             Manusia mempunyai keinginan untuk bersaing, merasai kejayaan dan
       ingin dihargai oleh orang lain. Semua perasaan tersebut berkait rapat dengan
       kebolehan individu untuk berjaya. Atas dasar ini, kebanyakan pakar psikologi
       berpendapat bahawa dalam bidang sukan, kemenangan sering dikaitkan
   5   dengan kejayaan sementara kekalahan pula merupakan kegagalan.
             Oleh sebab pencapaian dikaitkan dengan harga diri, ramai orang yang
       berpendapat bahawa untuk berjaya dalam sukan, individu itu perlu menang.
       Dia juga harus mampu memberikan persaingan kepada pihak lawan dan
       menjadi individu yang dihargai. Jikalau tidak, dia akan dianggap gagal,
 10    tidak mampu bersaing dan tidak dihargai.
             Kejayaan memang berupaya untuk mengukuhkan rasa ingin bersaing
       dan menggalakkan usaha ke arah kecemerlangan. Jika anda menghadapi
       kegagalan dalam memperoleh kejayaan, anda cenderung untuk menyalahkan
       diri sendiri dan mengaitkannya atas sebab kurang berkebolehan. Kegagalan
 15    yang berulang-ulang kali akan menyebabkan individu itu cenderung untuk
       bermain hanya kerana mengelakkan kekalahan.
             Ahli sukan yang memikirkan kejayaan beranggapan bahawa kejayaan
       berpunca daripada kebolehan. Setiap kejayaan yang diperoleh [ - X - ]
       mengukuhkan keyakinan mereka terhadap kebolehan yang dimiliki
 20    untuk berjaya [ - 20 - ] masa akan datang. Kegagalan pula dianggap
       [ - 21 - ] kurang usaha. Oleh yang [ - 22 - ], mereka akan berusaha dengan
       lebih gigih dan menjadikan setiap kekalahan yang diperoleh sebagai motivasi
       [ - 23 - ] berjaya.
             Namun, keadaan ini amat berlainan daripada ahli sukan yang hanya
 25    memikirkan kekalahan. Mereka meletakkan setiap kekalahan atas sebab
       kurang kebolehan. Sekiranya mencapai kejayaan, hal itu adalah kerana nasib
       atau pihak lawan lebih lemah daripada dirinya. Pegangan yang sedemikian
       mencorakkan pemikiran bahawa sekuat mana dia berusaha, hasilnya tetap
       gagal kerana tiada kebolehan.


                   Dipetik daripada Mohd Fauzi Mahmad, “Cemerlang Pelajar”, Pelita Bahasa (2008)



8810-2427
                                               –5–             N10/2/ABMAL/SP1/MAY/TZ0/XX/T

TEKS D


              Rumah Terbuka, Hatipun Dibuka




                       Suasana Rumah Terbuka semasa sambutan Hari Raya
 Ramai orang mungkin berpendapat bahawa sambutan Deepavali, Hari Raya Aidilfitri, Hari Krismas dan
 Tahun Baharu Cina ialah sambutan yang berlainan dan jauh berbeza-beza. Memanglah, sekiranya
 kita semata-mata melihatnya dari sudut latar belakang dan tradisi sejarah serta asal usulnya, maka
 kita akan melihat pelbagai perbezaan. Namun, sekiranya kita melihatnya dari sudut perkembangan
 tradisi dan kebudayaan bangsa di Tenggara Asia, banyaklah persamaan yang dapat diperhatikan.
 Sebagai contoh, teman anda daripada keturunan Cina semakin kerap menghidang sate, salah satu
 makanan Melayu, apabila menjamu selera pada Tahun Baharu Cina. Sementara, pada Hari Raya
 Aidilfitri pula, orang Melayu juga kerap menghidangkan muruku, makanan ringan kaum India.

 Satu lagi persamaan yang ketara ialah berkumpulnya sanak saudara di rumah ahli keluarga yang
 tertua. Selain menjalin perhubungan, terdapat juga sikap saling menghormati dan kasih sayang.
 Dalam kalangan masyarakat Cina, tradisi memberi kanak-kanak angpau atau wang serupa dengan
 masyarakat Melayu yang memberi kanak-kanak duit raya semasa Hari Raya Aidilfitri. Bagi mereka
 yang menyambut Hari Krismas pula, bertukar-tukar hadiah merupakan satu kelaziman.

 Seperti yang dapat kita perhatikan, jalinan hubungan, hormat-menghormati dan kasih sayang
 merupakan landasan utama dalam setiap sambutan perayaan. Hal ini merupakan antara persamaan
 utama yang patut kita sedari dan fahami. Pada musim perayaan ini juga pintu rumah sering
 terbuka untuk dikunjungi. Tuan rumah menyambut tetamu dengan riang, yang berkunjung dirai
 dan dijamu dengan penuh hormat. Yang berkemampuan pula menghulurkan pemberian kepada
 yang kekurangan. Kegiatan ini telah melahirkan tradisi rumah terbuka.

 Tradisi rumah terbuka ini sebenarnya menggalakkan masyarakat kita bukan hanya membuka pintu
 rumah tetapi juga membuka hati kita untuk membantu mereka yang kurang berkemampuan dan
 berbahagi kebahagian dalam musim perayaan. Hal ini diharapkan dapat diteruskan sepanjang
 tahun. Dengan demikian, kita dapat memupuk sifat perpaduan yang berkekalan dalam kalangan
 masyarakat.


                               Diubah suai daripada Pak Cik Esjay, “Rumah Terbuka, Hatipun Dibuka”,
                                                           Kuntum, Mendidik Sambil Berhibur (2002)




8810-2427
