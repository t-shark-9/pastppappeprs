M11/2/A2PIL/HP1/TGL/TZ0/XX




     22112049

PILIPINO A2 – HIGHER LEVEL – PAPER 1
PILIPINO A2 – NIVEAU SUPÉRIEUR – ÉPREUVE 1
FILIPINO A2 – NIVEL SUPERIOR – PRUEBA 1

Wednesday 11 May 2011 (morning)
Mercredi 11 mai 2011 (matin)
Miércoles 11 de mayo de 2011 (mañana)

2 hours / 2 heures / 2 horas


INSTRUCTIONS TO CANDIDATES

   Do not open this examination paper until instructed to do so.
   Section A consists of two passages for comparative commentary.
   Section B consists of two passages for comparative commentary.
   Choose either Section A or Section B. Write one comparative commentary.

INSTRUCTIONS DESTINÉES AUX CANDIDATS

   N’ouvrez pas cette épreuve avant d’y être autorisé(e).
   La section A comporte deux passages à commenter.
   La section B comporte deux passages à commenter.
   Choisissez soit la section A, soit la section B. Écrivez un commentaire comparatif.

INSTRUCCIONES PARA LOS ALUMNOS

   No abra esta prueba hasta que se lo autoricen.
   En la Sección A hay dos fragmentos para comentar.
   En la Sección B hay dos fragmentos para comentar.
   Elija la Sección A o la Sección B. Escriba un comentario comparativo.




2211-2049                                                                                     7 pages/páginas
                                                               © International Baccalaureate Organization 2011
                                                 –2–                 M11/2/A2PIL/HP1/TGL/TZ0/XX

Piliin ang alinman sa Seksyon A o Seksyon B.

                                               SEKSYON A

Suriin at paghambingin ang mga sumusunod na teksto.

Talakayin ang pagkakahawig at pagkakaiba ng mga teksto at ang kanilang tema. Isama sa komentaryo
ang mga paraan ng mga awtor sa paggamit ng mga elemento tulad ng istruktura, tono, imahe, at iba pang
istilistikong pamamaraan para iparating ang kanilang mga layon.

Teksto 1

                                     Payo Sa Bumabasa Ng Tula

                               Hindi nalalayo
                               Sa pagpangos ng mangga
                               Ang pagbasa ng tula.

                               Amuyin, sapulin sa kamay.
                           5   Ipalasap sa palad
                               Ang init at kinis ng balat.
                               Saka hubarin ang dilaw na katad
                               Na minsan may itim na pekas,
                               Parang matang ibig mangusap.

                          10   Huwag na huwag ngangatain.
                               Tubo at mangga’y magkaibang sining.

                               Tandaang laman ay parang laman,
                               Humihingi ng ingat, pagmamahal.
                               Turuan ang ngiping dumagan
                          15   Nang hindi mag-iwan ng sugat.
                               Unti-untiin ang pagsisiwalat

                               Sa buto…

                               Na namimintog, lumalapad –
                               Kutsilyong walang talas,
                          20   Pinatuyong sinag ng araw,
                               Usok-at-ulang nagsabato,
                               Garing1 na di pa nakakatam,
                               Siksik na taguan ng yabong,
                               Lilim, at tatal2.




2211-2049
                                                                   –3–                       M11/2/A2PIL/HP1/TGL/TZ0/XX

                                    25     Huwag mithiin ang asetikong3 buto,
                                           Ang puting ermitanyo,
                                           Bago mapagdaanan ang mga ehersisyong
                                           Karnal.
                                                 Bayaang maganap
                                    30     Tamis, pait, saklap
                                           Sa isang panlasang wagas.

                                           Huwag kainipan ang labo
                                           Ng pisnging humuhulas4.

                                           Pagkatapos na makipagtapatan
                                    35     Sa mga istasyon ng pagkalaman,
                                           Kusang liliwanag
                                                ang sagradong buto –
                                           Na simbigat ng katotohanan,
                                           Singgaan ng pangarap at kalawakan.

                                                                                      Tula ni Rolando S. Tinio, Katha (1994)


1
    Garing: kulay puti at matigas na materyal hango sa suwag ng elepante na ginagawang teklado ng piano o bola ng bilyar
2
    tatal: maliliit na pira-piraso ng kahoy mula sa pagsibak, pagkatam, pag-ukit
3
    asetiko: isang taong namumuhay nang simple o malayung-malayo sa kariwasaan at kasaganahan
4
    humuhulas: nalulusaw, natutunaw, nagtutubig




2211-2049                                                                      Turn over / Tournez la page / Véase al dorso
                                                      –4–                  M11/2/A2PIL/HP1/TGL/TZ0/XX

Teksto 2

Introduksiyon: Ang sumusunod na sipi ay mula sa mahabang sanaysay na isinulat ni Danilo Francisco
M. Reyes. Ang sanaysay ay isang artikulong pedagohiko para sa mga mag-aaral sa unang taon sa kolehiyo na
kumukuha ng kursong Panitikang Filipino. Kilala si Reyes bilang dalubhasang guro ng Panitikang Filipino
at Ingles at nagsusulong ng popularisasyon ng panitikan at kritisismo sa mga kolehiyo at pamantasan.
Isinulat ni Reyes ang sanaysay upang turuan ang mga mag-aaral ng estratehiya at pamamaraan sa pagbasa
at pag-unawa ng teksto ng tula, sa paraan at wikang simple at higit na madaling maintindihan ng mga
mag-aaral na walang gaanong kasanayan sa kritisismo at panitikan.

                                     Ang Eksplikasyon ng Teksto ng Tula

                  Bukambibig ng mga kontemporanyong kritiko: Binabasa ng mambabasa ang teksto,
            ngunit binabasa rin ng teksto ang mambabasa. Madaling mailarawan at hindi maitatatwa na
            bilang mambabasa, wala talaga tayong ibang ginagawa kundi basahin ang tula. Ngunit talaga nga
            bang binabasa rin tayo ng tula?
     5            Oo, binabasa rin tayo ng tula habang abala tayo sa pagbuo ng eksplikasyon sa teksto ng tula.
            Ang “kahulugan” na nabubuo natin sa pagbabasa ay laging katumbas lamang ng dami ng mga
            pampanitikang kumbensyon na nakikilala natin. Ang “interpretasyon” natin sa tula ay katumbas
            lamang ng lahat ng mga estratehiya ng pagbasa na kaya nating ilapat sa tula. Samakatuwid,
            binabasa tayo ng tula sa punto na tuwing gagawa tayo ng eksplikasyon, hindi lamang tayo
   10       bumubuo ng mahusay o palpak na paliwanag, kundi nalalantad din ang buong halayhay ng mga
            kagawian at kasanayan na naipon natin sa paulit-ulit na pagbabasa ng panitikan. Sa gayon,
            ang “husay” o “hina” ng pagpapakahulugan ay nakasalalay lamang sa kaangkupan at bisa ng mga
            estratehiya na kaya nating banggitin upang sumuporta sa ating eksplikasyon. Anu-ano ngayon ang
            mga estratehiyang ito? Maaari tayong bumanggit ng ilan:

   15               pagbuo ng dramatikong sitwasyon
                    pakikiisa sa tauhan (character identification)
                    pagbuo ng argumento at tesis ng tula
                    pagsusuri sa denotasyon at konotasyon ng mga salita
                    pagtukoy sa disenyo at mga padron na gumagabay sa tula
   20               malayang pag-uugnay (free association)
                    pagpansin sa tono ng tagapagsalita
                    pagsusuri sa mga imahen at talinghaga ng tula
                    pagbuo ng mga abstraksyon na magsisilbing tema ng tula
                    pagpansin sa isang punto de bista
   25               pagbuo ng mga literal at matalinghagang distinksyon
                    pag-uugnay sa teksto at sa mga pansariling karanasan
                    pag-uugnay sa teksto sa higit na malawak na mga aspekto ng kultura




2211-2049
                                                    –5–                  M11/2/A2PIL/HP1/TGL/TZ0/XX

                 Malinaw, kung gayon, na mag-iiba-iba ang eksplikasyon natin sa teksto ng iisang tula ayon
            sa pamilyaridad at kapalagayan natin sa iba’t ibang kumbensyong pampanitikan at estratehiya ng
   30       pagbasa. Walang masama sa pagkakaiba-iba na maaaring maganap. Lalong walang masama kung
            magtalu-talo tayo sa pagtatatag ng higit na mainam o mahusay na eksplikasyon. Ang mahalaga,
            maliwanag tayong nagmamalay sa mga estratehiya na inaampon natin, at madali natin silang
            matukoy upang pagtibayin ang ating eksplikasyon. Itong pamilyaridad sa mga kumbensiyong
            pampanitikan at ang maliwanag na pagmamalay sa mga estratehiyang inaampon sa panahon ng
   35       pagbabasa ang angkop na pansinin, sanayin, at ituro nang mahusay sa ating mag-aaral.

                                                          Danilo Francisco M. Reyes, Pantas Vol. VII, No. 2




2211-2049                                                    Turn over / Tournez la page / Véase al dorso
                                                               –6–          M11/2/A2PIL/HP1/TGL/TZ0/XX

                                                           SEKSYON B

Suriin at paghambingin ang mga sumusunod na teksto.

Talakayin ang pagkakahawig at pagkakaiba ng mga teksto at ang kanilang tema. Isama sa komentaryo
ang mga paraan ng mga awtor sa paggamit ng mga elemento tulad ng istruktura, tono, imahe at iba pang
istilistikong pamamaraan para iparating ang kanilang mga layon.

Teksto 3

Introduksiyon: Ang siping ito ay bahagi ng naratibong sanaysay ni Ricardo Lee tungkol sa mga
batang-kalye. Binubuo ang sanaysay ng mga interbyu sa mga bata na nagkukuwento kung paanong dahil
sa di-mabuting kalagayan ng kanilang buhay-pamilya ay nauwi sila sa pagiging mga batang lansangan na
namumuhay sa kahirapan at kawalang-pag-asa. Sa buong sanaysay ang kanilang kuwentong-buhay ay
tuwiran lamang na inirerekord ng may-akda mula sa mismong salaysay ng mga tauhan.

                                                  Mga Batang Lansangan: 1

                  Roderick, 12, newsboy din at taga-igib ng tubig, guwapo kaya habulin ng mga babae
            sa restaurant. “Laging binubugbog ng tatay ang nanay kaya lumayas kami sa probinsiya.”
            Diyes anyos si Roderick nang paluin ng tatay niya ng dos por dos sa pisngi ang nanay niya.
            Hinabol ni Roderick ng screwdriver ang tatay niya. “Buti na lang me dumating na pulis kung di
      5     napatay ko siya,” ani Roderick. Itinapon ng tatay niya ang maleta nila sa ilog at pinalayas sila.
            Lipat sila sa Quiapo.
                  “Nagtinda kami ng lansones ng nanay.” Di nagtagal ay may kinasamang ibang lalaki ang
            nanay niya, wala ring trabaho, nambubugbog din. “Ang pinagkakakitaan lang niya pangungutong,”
            ibig sabihin binabayaran siya ng mga vendors na tinutulungan niyang mandaya sa suklian.
    10      “Inuubos lang niya sa syrup1.”
                  May de bolpen na patalim ang asawa ng nanay niya. Saka dalawang beinte nuwebe2.
            “Ako, meron ding bente nuwebe, napulot ko sa basurahan. Kinakalawang na kaya binabad
            ko sa langis.” Pero kinuha iyon ng nanay niya. “Lagi akong ginugulpi ng asawa ng nanay.
            Walang ginagawa ang nanay. Tapos minsan nagbigay ako ng numero sa nanay para sa jai alai,
    15      nanalo siya. Binigyan lang ako ng singkuwenta sentimos. Di ko mahal ang nanay ko.”
                  Alas kuwatro ng umaga ang gising ni Roderick. Newsboy siya sa may UE3 hanggang alas
            onse ng tanghali. Pag Linggo’y mabigat ang dala niya dahil “me mga magasin pero tinitiis ko
            dahil araw naman ng Diyos.” Kinse hanggang beinte pesos ang kita niya. “Iniintrega ko sa
            nanay para pambili ng ulam.” Tapos ay mag-iigib siya ng tubig para ibenta sa nagtitinda ng sago.
    20      Ang libreng panaho’y ninanakaw para sa lakwatsang kasama sina Jon-Jon.
                  Simple lang ang pangarap niya. “Newsboy hanggang 16, tapos cigarette vendor hanggang 19,
            tapos kargador na sa piyer.”

                                                                                  Ricardo Lee, Katha (1994)


1
    syrup: cough syrup
2
    beinte nuwebe: mahaba at matalim na balisong o fan knife
3
    UE: University of the East, Recto, Maynila




2211-2049
                                                                   –7–                         M11/2/A2PIL/HP1/TGL/TZ0/XX

Teksto 4

Introduksiyon: Ang talumpating ito ay sadyang isinulat para sa pagsasanay ng mga estudyante sa unang
taon ng haiskul. Ipinamememorya at ipinabibigkas ito sa mga estudyante bilang bahagi ng kurikulum sa
kasanayang pangkomunikasyon sa wikang Filipino at pagtatanim ng makabayang asal at pagpapahalaga sa
kabataang Pilipino.

                                                                   Sa Kabataan

                                                                         –I–

                  Isa sa mga salitang napag-aralan natin sa wikang Pilipino ay ang salitang “nabansot”.
            Kapag ang isang bagay raw ay dapat pang lumaki ngunit ito’y tumigil na sa paglaki, ang bagay
            na ito raw ay nabansot. Marami raw uri ng pagkabansot, ngunit ang pinakamalungkot na uri raw
            ay ang pagkabansot ng isipan, ng puso, at ng diwa. Ang panahon ng kabataan ay panahon ng
      5     paglaki, ngunit ang ating paglaki ay kailangang paglaki at pag-unlad ng ating buong katauhan,
            hindi lamang ng ating sukat at timbang. Kung ga-poste man ang ating taas at ga-pison man ang
            ating bigat, ngunit kung ang pag-iisip naman nati’y ga-kulisap lamang, kay pangit na kabansutan.
            Kung tumangkad man tayong tangkad-kawayan, at bumilog man tayong bilog-tapayan,
            ngunit kung tayo nama’y tulad ni Bondying1 ay di mapagkatiwalaan – anong laking kakulangan.
    10      Kung magkakatawan tayong katawang Tarzan at mapatalas ang ating isipang sintalas ng kay Rizal,
            ngunit kung ang ating kalooban nama’y itim na duwende2 ng kasamaan – anong kapinsalaan para
            sa kinabukasan.
                                                         – II –

                  Kinabukasan. Kabataan, tayo raw ang pag-asa ng Inang Bayan. Tayo raw ang maghahatid
            sa kanya sa langit ng kasaganaan at karangalan, o hihila sa kanya sa putik ng kahirapan
    15      at kahihiyan. Ang panahon ng pagkilos ay ngayon, hindi bukas, hindi sa isang taon. Araw-araw
            ay tumutuwid tayong palangit o bumabaluktot tayong paputik. Tamang-tama ang sabi ng ating
            mga ninunong kung ano raw ang kamihasnan ay siyang pagkakatandaan. Huwag nating akalaing
            makapagpapabaya tayo ng ating pag-aaral ngayon at sa araw ng bukas ay bigla tayong magiging
            mga dalubhasang magpapaunlad sa bayan. Huwag nating akalaing makapagdaraya tayo ngayon
    20      sa ating mga pagsusulit, makakukupit sa ating mga magulang at sa mahiwagang araw ng bukas
            makakaya nating balikatin ang mabibigat na suliranin ng ating bansa. Huwag nating akalaing
            makapaglulublob tayo ngayon sa kalaswaan at kahalayan, at sa mahiwagang araw ng bukas bigla
            tayong magiging ulirang mga magulang.
                  Kabataan, ang tunay na pag-ibig sa bayan, ang tunay na nasyonalismo, ay wala sa tamis
    25      ng pangarap, wala rin sa pagpag ng dila. Ang tunay na pag-ibig ay nasa pawis ng gawa.

                                                                              Talumpati ni Onofre Pagsanghan, Hasik (1976)


1
    Bondying: sa kulturang popular, isang binata o matandang lalaki na ang isip at kilos ay yaon pa ring sa batang paslit
2
    duwende: sa alamat at mitolohiya ng mga Pilipino, mga maliliit na lamang-lupa na may kapangyarihang magdulot ng
    suwerte o matinding malas sa mga tao




2211-2049
