Questions for Paper 1 May 2025
       1. W jaki sposób i z jakim rezultatem autor buduje aurę tajemniczości w tekście?
       tekst: „Kapuścinśki non-fiction.” Artura Domosławskiego, wprowadzenie, strony 7-9
       2. W jaki sposób narrator tworzy opis procesu „narodzin rzeki”?
       tekst: Fragment z powieści "Rumowiska" Wita Szostaka, strony 89-90




1. Tekst
„Przede wszystkim rzuca się w oczy uśmiech. Zawsze uśmiech, wszędzie uśmiech. Jakby ta
twarz nigdy nie była smutna, zmartwiona, wściekła. Jeśli bez uśmiechu, to raczej zamyślona,
skupiona. Zakłopotana. - Nie przeszkadzam? - pytał, kiedy niezapowiedziany, albo i nawet
umówiony, wpadał do redakcji, zachodził do czyjegoś biurka, gabinetu. I znów uśmiech:
przepraszający, lekko zawstydzony. Uśmiech obronny, otwierający drogę do odwrotu.
Ileż razy słyszałem, że z podobnym uśmiechem, wylewnością witał przyjaciela, którego znał
od pół wieku, znajomą, którą widywał od czasu do czasu, redaktora, z którym trzeba się było
układać i nieznajomą studentkę, która przychodziła pokazać pracę magisterską o jego
twórczości?
- Ach, jakiż on skromny.
- Zawsze tak uważnie wysłucha.
- O tak, przyjaźnimy się.
Każdy, kto z nim rozmawiał, miał takie wrażenie.
Dlatego na początku tej podróży po jego życiu zaskakuje mnie, gdy niektórzy ze starych
znajomych z trudem wyłuskują z pamięci anegdoty, sytuacje i kończą opowieść, zanim
opowieść, na którą czekam, w ogóle się zacznie.
- O Boże, znaliśmy się kilkadziesiąt lat, a ja tak mało o nim wiem, tyle co nic. Jakie to smutne!
Po każdym spotkaniu mieli wrażenie, że odbyli fascynującą, niezapomnianą rozmowę. Teraz
uświadamiają sobie, że oni mówili. On milczał. I słuchał.
Uśmiech, o którym pan mówi, był maską, która z upływem lat stała się jego naturą - mówi
stara przyjaciółka, a znała go naprawdę dobrze. - Skromność? To też maska. Różne rzeczy
można o nim powiedzieć, ale nie to, że był skromny. Wysoko się cenił, uważał, że ma do
powiedzenia rzeczy, o których inni nie mają pojęcia.
Zgadzamy się, że za skromność brano jego łagodność, życzliwość. To, że się nie wywyższał.
Mówię, że nie wiem, od czego zacząć opowieść o nim; być może będą to impresje na temat
uśmiechu. Bo gdy ktoś ma taki sam uśmiech dla wszystkich, to nie może to być sama
życzliwość; musi być w tym coś jeszcze, nie sądzi pani?
- Uśmiechem rozbrajał świat, który mógł go skrzywdzić. - Tych żołnierzy, co go przepuszczali
przez strefy zakazane w Afryce, a mogli rozstrzelać. Partyjnych decydentów, którzy go
wysyłali w świat. Potencjalnych zawistników, których w dziennikarskim zawodzie niemało. -
Niech pan zbada, czy on się tego uśmiechu nie nauczył w czasie wojny. Czy uśmiech mu
kiedyś nie uratował życia?
Zgoda, mówi jeden z najbliższych przyjaciół, któremu powtarzam tę rozmowę, ale czy tylko o
to chodzi? Zawsze miałem wrażenie, mówi, że żył w świecie sekretów, że skrywał wiele
tajemnic - przed przyjaciółmi, najbliższymi, przed samym sobą; tak, tak, sekrety ma się
również przed sobą. Jakie miał sekrety? Osobiste, polityczne, pisarskie. Mimo światowej
sławy, która powinna mu dać pewność siebie, głęboki oddech, był czymś przygnieciony.
Widziałem to w jego spojrzeniu, kroku; ten uśmiech, ta miękkość, to sprawianie wrażenia, że
wszystkich się lubi i słucha, nawet gdy opowiadają głupstwa.
 Tajemnice Ryszarda Kapuścińskiego. Czy tak powinienem zatytułować książkę o człowieku
nazywanym “reporterem XX wieku", moim mentorze i szczególnym przyjacielu, bliskim i nie
do końca bliskim, którego - często mam wrażenie - lepiej poznaję dopiero teraz?”




2. Tekst:
„Wyobrazić sobie narodziny rzeki. Oto sucha skała, kupa kamieni, żwir lub piasek. Nigdzie
nie ma wilgoci. I nagle, ze skalnej szczeliny lub spod kamienia, wypływa pierwsza kropla.
Pierwsza kropla nie jest rzeką. Trudno nawet powiedzieć, że nie jest jeszcze rzeką, bo przecież
jednak pojedyncza kropla w żadnych okolicznościach rzeką się nie stanie. Ale wypływa
kropla. Zanim wypłynie na dobre, ujawni się, opuści podziemie, wsiąknie zapewne w piasek
lub pory najbliższego kamienia. Pozostanie z niej ciemniejsza plamka na powierzchni suchej
rzeczywistości, dopóki słońce i wiatr nie usuną jej na zawsze i zniknie po niej wszelki ślad.
Nadal sucho. Wypływa druga kropla, nadal samotna i podatna na wyschnięcie, szybka śmierć
u początków życia, a może nawet czegoś dużo większego. Trzecią kroplę spotka to samo, ale
kiedy nagle, z powodów, których nie powinno się tu teraz roztrząsać, szybkość wyciekania
kropel wzrośnie, zaczną kapać jedna po drugiej i być może uformuje się mała strużka.
Niewielka, szerokości jednej kropli, niczym delikatna larwa, przypadkowo opuszczająca
podziemia. Strużka szuka drogi w dół, poddaje się opadaniu, może nawet żłobi w piasku
niewielki rowek. Mikrorzeczka w mikrokorytku, zagadka istnienia odegrana w zgrabnej
miniaturce. Widzimy ten znój cienkiej strużki. Jest słabiutka, porusza się wolno, nie napiera.
Każdy kamyczek, większy okruch piasku, to przeszkody nie do przebycia. Zatrzymuje się przed
nimi, jakby się zastanawiała, może czeka na wsparcie z tyłu i po chwili rusza dalej. Taki
nurcik jest ciągłym ruszaniem i przystawaniem, gromadzeniem się i wyciekaniem. Nie tak
działają rzeki. Rzeki płyną, szybko, z siłą wodospadów u źródeł Lety, albo wolno, jak bagnisty
Acheront u ujścia, ale płyną. Larwa rzeki co chwila przystaje, co chwila kwestionuje swoje
płynięcie. Czasem przypomina wielką kroplę, odbijającą słońce i zniekształcającą okoliczne
krajobrazy. Kiedy trochę podrośnie, ale nadal niewiele, w ziemistym lub piaszczystym terenie
zbiera kruszyny gleby, ziarna piasku, oblepia się nimi. Wygląda jak otoczona posypką, jakby
płynne błoto przemieszczało się po ziemi. Przypomina panierowanego piaskiem morskiego
żółwika, który dopiero wykluł się z jaja, wydobył na powierzchnię i kierowany niezrozumiałym
dla siebie instynktem pędzi na krótkich łapkach ku morzu. I jak wiele jego sióstr i braci
zapewne nigdy tam nie dotrze. Ile było w dziejach świata takich rzecznych larw, które nigdy
nie stawały się rzekami, cokolwiek oznacza bycie rzeką? Ile zastygło po pierwszej kropli lub
zmieniło się w nieruchomą i poddaną wysychaniu grudkę błota? Od ilu kropel zaczyna się
rzeka, potok, strumień, struga? Kiedy larwa może być strumyczkiem? Czy wtedy rodzi się
rzeka, poród się kończy i rozpoczynają liczne perypetie życiowe? Zapewne granica jest
umowna i względna. Ale rzeki rodzą się, zanim ludzie się co do tego umówią. A kiedy już się
narodzą jako niewielkie strużyny wody, już jesteśmy daleko od początków. Źródło ma daleko
za sobą pierwszą kroplę."
